## De voordelen van webrichtlijnen

Het voldoen aan de webrichtlijnen gaat niet over het mogen plaatsen van het logo op een website.
Het gebruik van de webrichtlijnen geeft u de mogelijkheid om een website van hoge kwaliteit te
(laten) bouwen, wat veel voordelen oplevert voor uw digitale communicatie. Deze voordelen
gelden ook – en misschien wel meer – voor locatiegebonden informatie.

### Gebruiksvriendelijkheid en bereik
Door het toepassen van de webrichtlijnen in uw digitale communicatie (inclusief geo-informatie) bereikt u
een zo groot mogelijke doelgroep. Zelfs voor gebruikers met een beperking of mensen die verouderde
technologie gebruiken, is uw informatie dan toegankelijk. Hierbij gaat het niet alleen om de compatibiliteit
met diverse browsers en besturingssystemen, maar ook met diverse apparaten zoals mobiele telefoons of
tablet computers. Op deze manier kan bestaande geo-informatie via geografische webapplicaties veel breder
benut worden.

### Vindbaarheid

> Veel bezoekers zullen op een webpagina terechtkomen via een zoekmachine. Zij zijn op zoek naar specifieke informatie en verwachten deze te vinden op een of meer pagina’s die de zoekmachine aan hen presenteert. Om deze bezoekers van dienst te zijn, is het belangrijk dat zoek-spiders de website zo effectief en correct mogelijk kunnen indexeren.
>
> [webrichtlijnen.nl](http://www.webrichtlijnen.nl/aan-de-slag/optimalisatie-zoekmachines)

Door het toepassen van de webrichtlijnen wordt geo-informatie op een gestructureerde manier digitaal
aangeboden. Als een gebruiker in Google een adres intikt, dan verschijnen er verwijzingen naar
kaartapplicaties in de zoekresultaten, met bijvoorbeeld afgegeven vergunningen (op Overheid.nl), WOZ-
waarde (te ontwikkelen WOZ-viewer) of de verkoopprijs. Het voldoen aan de webrichtlijnen vergroot niet
alleen de vindbaarheid van geo-informatie voor zoekmachines, maar ook voor mensen met een beperking
die bijvoorbeeld een screenreader gebruiken (een hulpprogramma dat teksten van het web voorleest).

> De bekendmakingen op Overheid.nl op een specifieke locatie worden geïndexeerd door zoekmachines.

### Compatibiliteit
Éénmalig ontwikkelen, meervoudig gebruiken en meervoudig benaderen is het devies - in plaats van
specifiek ontwikkelen voor verschillende platformen. Want ontwikkelen voor specifieke apparaten is duur:
er is een uitgebreid aanbod van apparaten, versies en technieken.

Voor mobiele apparaten is een mobiele website een optie: een aparte website (vaak onder het m.-sub
domein), waarop een deel van de content in een aangepaste vormgeving en met weinig functionaliteit te
zien is. Toch zitten hier een aantal nadelen aan. Niet alleen is de gebruikerservaring verschillend (wat
uitwisseling tussen beide domeinen lastig maakt), maar er is ook nog eens dubbel beheer nodig. Als uw
website aan de webrichtlijnen voldoet, is zo’n mobiele site niet nodig.

Het gebruik van standaarden als de webrichtlijnen levert op verschillende manieren voordelen op: enerzijds
kan een website (met responsive design) zó worden gebouwd dat hij er op verschillende apparaten optimaal uitziet, zonder dat er aan functionaliteit gesleuteld hoeft te worden. Anderzijds kan dezelfde code hergebruikt
worden in een apparaat specifieke app-technologie.

> Door het gebruiken van standaarden worden de gebruikers goed bediend. De Britse overheid heeft dan ook een voorkeur om geen apps te bouwen. Bron: UK government apps: “We're not 'appy. Not 'appy at all.”

### Kwaliteit
Door aan de webrichtlijnen te voldoen, wordt de bouwkwaliteit van uw website aanzienlijk en meetbaar
beter. In de beheerfase zijn problemen gemakkelijker op te sporen en op te lossen. Hierdoor blijven de
kosten voor beheer, exploitatie en gebruikersondersteuning lager én beter beheersbaar. Tijdens de
ontwikkelfase is het makkelijker om flexibel en robuust om te gaan met nieuwe functionaliteiten.

### Duurzaamheid

> Een printfunctie is bij geo-applicaties een veelgevraagde functionaliteit. Door het gebruik van print stylesheets bij de ontwikkeling van Geozet was dit snel en met weinig code gerealiseerd. De gebruiker kan via de gewone printfunctie van de eigen browser de kaart printen, inclusief relevante informatie als de titel en de geselecteerde gegevens erop. Het was niet nodig aparte printservices te ontwikkelen, wat bij veel interactieve kaarten wel het geval is en vaak tot hoge kosten leidt.

Elke webpagina is onder te verdelen in een aantal aspecten. De vormgeving (lettertypes, witruimtes,
kleuren) bepaalt hoe de pagina eruit ziet. De structuur zegt iets over de opmaak van het document, of iets
een titel is, een opsomming of een paragraaf. De content is de werkelijke inhoud van de pagina, inclusief
afbeeldingen of andere media.

Door vormgeving, structuur en content niet met elkaar te vermengen wordt uw website beter te beheren –
wat vermindering van kosten op beheer en doorontwikkeling betekent. Als de huisstijl verandert, hoeft u
hiervoor niet de hele website aan te passen. Dit kunt u eenvoudig op één plek doen. Bij de invoering van
nieuwe technieken die niet op alle aspecten impact hebben, hoeft ook niet de hele website op de schop.
Gaat u bijvoorbeeld over op responsive design? Dan hoeft u alleen de vormgeving aan te passen.

> Een huisstijl is belangrijk voor het uitdragen van de identiteit, zorgen voor een betrouwbaar afzenderschap en een vertrouwde omgeving. Voor het gebruik van geo-applicaties geldt dat ook.
> De bekendmakingen op Overheid.nl zijn te bekijken in de Geozet-viewer. Door het juiste gebruik van stylesheets is de informatie op de kaart in de huisstijl van de website te bekijken. Op het domein van Operatie NUP is dezelfde viewer gebruikt, nu in de huisstijl van dit domein.

Webrichtlijnen schrijven het gebruik van webstandaarden (als HTML en CSS) voor en stellen kwaliteitseisen
aan code, zoals een bepaalde structuur. Deze webstandaarden en conventies zijn voor iedereen toegankelijk.
Daarnaast is de code beter te begrijpen voor (andere) ontwikkelaars en beheerders. Dit maakt een overgang
naar een ander CMS (Content Management Systeem) of een andere beheerorganisatie eenvoudiger.

### Kostenbesparing helpdesk
> Bij de ontwikkeling van Borger.dk, een Deens overheidsportaal voor het regelen van zaken met de overheid – waren de geschatte extra kosten van onduidelijke taal voor de helpdesk reden om een set richtlijnen te ontwikkelen die verplicht werden gesteld in de realisatie van de website.

Onduidelijkheid op de website kost geld. Is de informatie niet duidelijk? Dan doen gebruikers een beroep op
uw (telefonische) helpdesk. Door de gebruiker aan te spreken op het juiste taalniveau en door op de juiste
momenten feedback te geven (bijvoorbeeld bij foutmeldingen), krijgt u minder gebruikersvragen.
