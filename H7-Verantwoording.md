## Verantwoording
Wij hebben de eerste handreiking (2013) samengesteld omdat veel overheidsorganisaties
knelpunten tegenkomen bij het publiceren van geo-informatie volgens de Webrichtlijnen, zoals de toegankelijkheidseisen detsijds heetten. In 2015 is de handreiking (2.0 Bèta) grondig geactualiseerd.

In 2021 is het document in een online document gezet en geactualiseerd. Verouderde voorbeelden zijn vervangen, de richtlijnen zijn anders gestructureerd en in lijn gebracht met informatie op [digitoegankelijk.nl](https://www.digitoegankelijk.nl).

### Opdracht en doelstelling

In het najaar van 2012 kreeg Geonovum van een aantal overheidspartijen de vraag of zij onderzoek wilde
doen naar de praktische problemen van de toepassing van de Webrichtlijnen bij het publiceren van geo-
informatie. Doel was het publiceren van een aantal praktijkgerichte conclusies, aanbevelingen en
handvatten. Samen met ICTU startte Geonovum daarom met het project 'Handreiking webrichtlijnen & Geo-
informatie'. Het projectteam bestond uit Theo Overduin (projectleider), Victor Zuydweg, Thijs Brentjens,
Sjors Slaats en Edward Mac Gillavry. Hetzelfde team is verantwoordelijk geweest voor versie 2.0-Beta. De update van 2021 is uitgevoerd door Thijs Brentjens.

**Theo Overduin** was als senior projectleider / adviseur bij Geonovum werkzaam bij het schrijven van de eerste versies. Eén van zijn drijfveren is excellente dienstverlening door overheden aan burgers en bedrijven en het toepassen hierbij van geo-informatie. Theo
is vanuit Geonovum betrokken geweest bij projecten als Gideon, ProGideon, PDOK en
Inspire.

**Victor Zuydweg** was werkzaam als interaction designer bij Stichting ICTU en één van de auteurs van de handreiking. Hij is
gespecialiseerd in het ontwerpen van interactieve en toegankelijke webapplicaties. Hij heeft onder andere
meegewerkt aan de GEOZET, een toegankelijke kaart voor de overheid.

**Thijs Brentjens** werkt als zelfstandig geo-ICT-expert vanuit zijn bedrijf Brentjens Geo-ICT. Thijs is o.a.
expert op het gebied van open geo-standaarden, Inspire en realisatie van geo-ICT-toepassingen. Hij heeft
verscheidene overheden inhoudelijk geadviseerd over digitale toegankelijkheid en geo-informatie.

**Sjors Slaats** is via Geonovum betrokken geweest bij meerdere geo-ICT trajecten, zoals rondom GeoSamen. Als
bestuurskundige is hij bij uitstek in staat om beleid, informatie en technologie in samenhang te brengen.

**Edward Mac Gillavry** is cartograaf bij Webmapper. Hij ontwikkelt geografische applicaties voor het
(mobiele) Web, ook in overheidsprojecten waarbij digitale toegankelijkheid voorop staat. Bij Geonovum was hij
eerder betrokken bij de handreiking Web cartografie.

### Afbakening
Deze handreiking biedt praktische aanwijzingen voor digitale overheidscommunicatie die voldoet aan de
toegankelijkheidseisen en tegelijkertijd de mogelijkheden van geo-informatie optimaal benut.

Het gaat hierbij om webdiensten die:
* beheerd worden door (semi-)overheden;
* ontsloten worden via de website van een (semi-) overheidsinstantie;
* zich richten op communicatie tussen overheden en burgers/bedrijven.

De vraaggerichte aanpak die we beschrijven, biedt niet altijd een oplossing om geo-informatie in te zetten
en tegelijk te voldoen aan de toegankelijkheidseisen. Maar met deze handreiking maken we deze ‘witte vlekken’ wel
inzichtelijk.

Om geo-informatie op overheidswebsites te publiceren, werken vakinhoudelijke, communicatie- en geo-
informatieafdelingen vaak samen. Dat betekent dat GIS-medewerkers, webredacteuren en beleidsadviseurs
de doelgroepen van deze handreiking zijn.

De lezer die verwacht in deze handreiking een rechtstreeks advies te vinden voor een bepaalde applicatie
van een bepaalde leverancier, moeten wij helaas teleurstellen. Een advies om viewer X van merk Y te kopen
zodat u vervolgens automatisch het keurmerk ‘Drempelvrij’ kunt gaan voeren, is niet alleen onmogelijk,
maar ook onzinnig. In de praktijk zijn er vele goede oplossingen denkbaar die u met tal van verschillende
producten en tools kunt realiseren. Belangrijker dan het gereedschap zelf is het idee wat u ermee wilt gaan
doen en welk doel u daarmee hoopt te bereiken. Daar gaat deze handreiking uitgebreid op in.
