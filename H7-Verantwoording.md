## Verantwoording
Wij hebben de eerste handreiking (2013) samengesteld omdat veel overheidsorganisaties
knelpunten tegenkomen bij het publiceren van geo-informatie volgens de webrichtlijnen.
Daarnaast maken het web en het medialandschap (met de opkomst van smartphones en tablets)
grote veranderingen door. Deze argumenten zijn nog steeds valide en wij hebben daarom
besloten om een geüpdatete versie uit te brengen.

De nieuwe versie van de handreiking (2.0 Bèta) is grotendeels gebaseerd op de eerste versie. De grootste
verschillen ten opzichte van de handreiking uit 2013 zijn:

* Op een aantal punten zijn opmerkingen uit het veld verwerkt en zijn zaken geactualiseerd;
* Deze handreiking heeft een nog praktischere insteek met onder andere handvatten en codevoorbeelden;
( Deze handreiking is verder gebracht in nauwe samenwerkingen met betrokkenen bij het toepassingskader (Toepassingskader: Toegankelijkheid voor iedereen, 2014) om zo beter aan te sluiten bij de praktijk en in de toekomst integratie mogelijk te maken.

### Opdracht en doelstelling

In het najaar van 2012 kreeg Geonovum van een aantal overheidspartijen de vraag of zij onderzoek wilde
doen naar de praktische problemen van de toepassing van de webrichtlijnen bij het publiceren van geo-
informatie. Doel was het publiceren van een aantal praktijkgerichte conclusies, aanbevelingen en
handvatten. Samen met ICTU startte Geonovum daarom met het project 'Handreiking webrichtlijnen & Geo-
informatie'. Het projectteam bestond uit Theo Overduin (projectleider), Victor Zuydweg, Thijs Brentjens,
Sjors Slaats en Edward Mac Gillavry. Hetzelfde team is verantwoordelijk voor deze nieuwe versie.

**Theo Overduin** is senior projectleider / adviseur bij Geonovum. Eén van zijn drijfveren is excellente
dienstverlening door overheden aan burgers en bedrijven en het toepassen hierbij van geo-informatie. Theo
is in de afgelopen jaren vanuit Geonovum betrokken geweest bij projecten als Gideon, ProGideon, PDOK en
Inspire.

**Victor Zuydweg** is interaction designer bij Stichting ICTU en één van de auteurs van de handreiking. Hij is
gespecialiseerd in het ontwerpen van interactieve en toegankelijke webapplicaties. Hij heeft onder andere
meegewerkt aan de GEOZET, een toegankelijke kaart voor de overheid.

**Thijs Brentjens** werkt als zelfstandig geo-ICT-expert vanuit zijn bedrijf Brentjens GEO-ICT. Thijs is o.a.
expert op het gebied van open geo-standaarden, Inspire en realisatie van geo-ICT-toepassingen. Hij heeft
verscheidene overheden inhoudelijk geadviseerd over webrichtlijnen en geo-informatie.

**Sjors Slaats** is via Geonovum betrokken bij meerdere geo-ICT trajecten, zoals rondom GeoSamen. Als
bestuurskundige is hij bij uitstek in staat om beleid, informatie en technologie in samenhang te brengen.
Tegenwoordig werkt Sjors als zelfstandig adviseur vanuit zijn bedrijf Tactico.

**Edward Mac Gillavry** is cartograaf bij Webmapper. Hij ontwikkelt geografische applicaties voor het
(mobiele) Web, ook in overheidsprojecten waarbij de webrichtlijnen voorop staan. Bij Geonovum was hij
eerder betrokken bij de handreiking Web cartografie.

### Afbakening
Deze handreiking biedt praktische aanwijzingen voor digitale overheidscommunicatie die voldoet aan de
webrichtlijnen en tegelijkertijd de mogelijkheden van geo-informatie optimaal benut.

Het gaat hierbij om webdiensten die:
* beheerd worden door (semi-)overheden;
* ontsloten worden via de website van een (semi-) overheidsinstantie;
* zich richten op communicatie tussen overheden en burgers/bedrijven.

De vraaggerichte aanpak die we beschrijven, biedt niet altijd een oplossing om geo-informatie in te zetten
en tegelijk te voldoen aan de webrichtlijnen. Maar met deze handreiking maken we deze ‘witte vlekken’ wel
inzichtelijk.

Om geo-informatie op overheidswebsites te publiceren, werken vakinhoudelijke, communicatie- en geo-
informatieafdelingen vaak samen. Dat betekent dat GIS-medewerkers, webredacteuren en beleidsadviseurs
de doelgroepen van deze handreiking zijn.

De lezer die verwacht in deze handreiking een rechtstreeks advies te vinden voor een bepaalde applicatie
van een bepaalde leverancier, moeten wij helaas teleurstellen. Een advies om viewer X van merk Y te kopen
zodat u vervolgens automatisch het keurmerk ‘Drempelvrij’ kunt gaan voeren, is niet alleen onmogelijk,
maar ook onzinnig. In de praktijk zijn er vele goede oplossingen denkbaar die u met tal van verschillende
producten en tools kunt realiseren. Belangrijker dan het gereedschap zelf is het idee wat u ermee wilt gaan
doen en welk doel u daarmee hoopt te bereiken. Daar gaat deze handreiking uitgebreid op in.
