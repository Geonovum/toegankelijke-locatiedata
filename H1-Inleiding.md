## Inleiding
Deze handreiking biedt praktische aanwijzingen voor digitale overheidscommunicatie die voldoet aan de
toegankelijkheidseisen en tegelijkertijd de mogelijkheden van locatiedata optimaal benut.

Om geo-informatie op overheidswebsites te publiceren, werken vakinhoudelijke, communicatie- en geo-
informatieafdelingen vaak samen. Dat betekent dat GIS-medewerkers, webredacteuren en beleidsadviseurs
de doelgroepen van deze handreiking zijn.

### Ontstaan van dit document
Eind 2013 publiceerde Geonovum in samenwerking met ICTU de eerste versie van de Handreiking Geo-
informatie en Webrichtlijnen. Vragen over dit onderwerp vanuit het werkveld waren hiervoor de aanleiding. In 2015 is daarvan een bijgewerkte versie gepubliceerd, versie 2.0-beta, gebaseerd op WCAG 2.0 en Webrichtlijnen 2. Inmiddels zijn er vernieuwde toegankelijkheidseisen en wetgeving over digitale toegankelijkheid. Dit document is een actualisatie van versie 2.0-beta, door Geonovum, met de volgende aanpassingen:

* omzetten van de PDF naar een webdocument
* verwijderen van verouderde voorbeelden en niet-werkende links
* actualiseren van namen en toegankelijkheidseisen vanwege vervanging Webrichtlijnen 2 door nieuwe [digitale toegankelijkheidseisen](https://www.digitoegankelijk.nl/)
* vervangen van algemene teksten over toegankelijkheid en Webrichtijnen door verwijzing naar [digitoegankelijk.nl/](https://www.digitoegankelijk.nl/)

### Afbakening
Het gaat voor deze handreiking om webdiensten die:
* beheerd worden door (semi-)overheden;
* ontsloten worden via de website van een (semi-) overheidsinstantie;
* zich richten op communicatie tussen overheden en burgers/bedrijven.

De vraaggerichte aanpak die we beschrijven, biedt niet altijd een oplossing om geo-informatie in te zetten
en tegelijk te voldoen aan de toegankelijkheidseisen. Maar met deze handreiking maken we deze ‘witte vlekken’ wel
inzichtelijk.

De lezer die verwacht in deze handreiking een rechtstreeks advies te vinden voor een bepaalde applicatie
van een bepaalde leverancier, moeten wij helaas teleurstellen. Een advies om viewer X van merk Y te kopen
zodat u vervolgens automatisch aan de toegankelijkheidseisen voldoet, is niet alleen onmogelijk,
maar ook onzinnig. In de praktijk zijn er vele goede oplossingen denkbaar die u met tal van verschillende
producten en tools kunt realiseren. Belangrijker dan het gereedschap zelf is het idee wat u ermee wilt gaan
doen en welk doel u daarmee hoopt te bereiken. Daar gaat deze handreiking uitgebreid op in.

### Leeswijzer
De belangrijkste principes, vuistregels en adviezen leest u in de [Samenvatting](#abstract). In [Hoofdstuk 2](#H02) lichten we de belangrijke toegankelijkheidseisen toe voor locatiedata, inclusief toegankelijkheidskwesties en mogelijke oplossingen. [Hoofdstuk 3](#H03) laat zien hoe het hanteren van een gebruikersperspectief helpt bij het publiceren van geo-informatie en gebruik van locatiedata. [Hoofdstuk 4](#H04) biedt handvatten voor toegankelijkheidsuitdagingen voor specifieke soorten geo-informatie: lijn- en vlakinformatie, rasterkaarten en animaties. In [Hoofdstuk 5](#H05) staan enkele verwijzingen naar informatie over digitale toegankelijkheidseisen en de huidige verplichtingen. Het voldoen aan de toegankelijkheidseisen levert veel voordelen op voor uw digitale communicatie. Welke dat zijn, leest u in [Hoofdstuk 6](#H06).

Als in dit document over toegankelijkheidseisen wordt gesproken, doelen we op de eisen zoals beschreven op [https://www.digitoegankelijk.nl/](https://www.digitoegankelijk.nl/), tenzij anders aangegeven.

We gebruiken de termen _locatiedata_ en _geo-informatie_ in dit document.  De laatste term wordt vooral door vakspecialisten gebruikt. We bedoelen in dit document met die termen doorgaans hetzelfde.
