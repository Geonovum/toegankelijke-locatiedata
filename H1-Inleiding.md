## Inleiding

<p class="warning" title="Verouderd document">
_update 2021_ Dit document is de webversie van [het PDF bestand van Webrichtlijnen en geo 2.0 bèta](https://www.geonovum.nl/uploads/standards/downloads/20140112_HandreikingWRGEO2.0Beta.pdf), wat gebaseerd is op WCAG 2.0. Er zijn inmiddels [vernieuwde toegankelijkheidseisen en wetgeving over digitale toegankelijkheid](https://www.digitoegankelijk.nl/), gebaseerd op WCAG 2.1. Dit document is hier nog niet op aangepast.

Dit document is tekstueel een 1-op-1 omzetting van het genoemde PDF bestand. Waar nodig zijn kleine aanpassingen aan de tekst en opmaak gedaan (bijvoorbeeld nummering en kopjes van paragrafen aangepast), de inhoud is niet veranderd.
</p>

Eind 2013 publiceerde Geonovum in samenwerking met ICTU de eerste versie van de Handreiking Geo-
informatie en Webrichtlijnen. Vragen over dit onderwerp vanuit het werkveld waren hiervoor de aanleiding.
Continue ontwikkelingen in het domein van webrichtlijnen en geo-informatie maakten een update van de
oorspronkelijke handreiking gewenst. Deze ligt nu voor u.

Grootste verschillen met de eerdere versie zijn: de actualisatie van onderdelen en het verwerken van
opmerkingen, het toevoegen van praktijk- en code-voorbeelden en de versterkte samenwerking met de
ontwikkelaars van het toepassingskader Webrichtlijnen (Toepassingskader: Toegankelijkheid voor iedereen,
2014). De actualisatie is uitgevoerd door hetzelfde projectteam dat verantwoordelijk was voor de eerste
Handreiking Geo-informatie en Webrichtlijnen. Met dit document hopen ICTU en Geonovum het toegankelijk
publiceren van geo-informatie door overheidsorganisaties te vergemakkelijken voor alle geïnteresseerden.
We horen graag of dit document u geholpen heeft en of u verbeteringen weet aan te dragen.

> De kaart van de toekomst is geen kaart – het is ingekaderde informatie, die je wordt
> voorgeschoteld op basis van je locatie. Vroeger maakten veel gemeenten de fout om complexe
> WebGIS-systemen op te tuigen, die een onbegrijpelijke hoeveelheid geografische informatie in een
> klein scherm tonen. In plaats daarvan moet je betere manieren verzinnen om die informatie te
> presenteren die belangrijk is voor de persoon die de vraag stelt.
>
> _- Ed Parsons Geo-ICT-er bij Google (Parsons, 2013)_


> Hoewel door sommigen de dood van de kaart wordt voorspeld, blijft de digitale kaart een van de beste manieren om geografische, ruimtelijke en lokale informatie te visualiseren. Zelfs als je nooit hebt leren kaartlezen, geeft een kaart je toch een vertrouwd gevoel en draaien we onszelf onwillekeurig naar een kaart toe.
>
> _- Gary Gale (Gale, 2013)_

### Leeswijzer
De belangrijkste principes, vuistregels en adviezen leest u in de [#abstract](Samenvatting). In [#H02](Hoofdstuk 2) lichten we de belangrijke eisen uit de webrichtlijnen toe voor geo-informatie, inclusief toegankelijkheidskwesties en mogelijke oplossingen. [#H03](Hoofdstuk 3) laat zien hoe het hanteren van een gebruikersperspectief helpt bij het publiceren van geo-informatie. [#H04](Hoofdstuk 4) biedt handvatten voor toegankelijkheidsuitdagingen voor specifieke soorten geo-informatie: lijn- en vlakinformatie, rasterkaarten en animaties. In [#H05](Hoofdstuk 5) leest u alles over de webrichtlijnen. Het gebruik van de webrichtlijnen levert veel voordelen op voor uw digitale communicatie. Welke dat zijn, leest u in [#H06](Hoofdstuk 6). Ten slotte biedt [#H07](Hoofdstuk 7) een verantwoording voor dit document en het project.
