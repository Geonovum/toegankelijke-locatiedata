## Samenvatting

### Principes, vuistregels en adviezen

Het publiceren van geo-informatie op een overheidswebsite en tegelijkertijd voldoen aan de
webrichtlijnen is zeker mogelijk. De principes, vuistregels en tips hieronder helpen u om dit in
de praktijk te brengen. In [Bijlage D Afbeeldingen](#B04) is een afbeelding opgenomen met deze principes en vuistregels.

#### Basisprincipes
De belangrijkste **basisprincipes** voor het publiceren van geo-informatie volgens de webrichtlijnen zijn:

* Stel de gebruikersvraag centraal.
* Ontwikkel voor de eindgebruiker.
* Ontwikkel voor het web.

#### Vuistregels en adviezen

De onderstaande vuistregels en tips zijn een concrete uitwerking van de principes.

* **Hou het zo begrijpelijk en simpel mogelijk**. Dit geldt voor informatie, functionaliteit en
presentatie. Beperk de communicatie waar mogelijk tot één thema en tot de essentiële
functionaliteiten voor het beantwoorden van de gebruikersvraag. Minder complexiteit betekent ook
minder werk voor ontwikkeling en beheer.
* **De kaart is geen doel op zich**. Onderzoek de beste tekstuele oplossing om de locatiegebonden
gegevens te gebruiken. Deze handreiking beschrijft daarvoor verschillende opties. Bekijk hoe geo-
informatie kan helpen bij het beantwoorden van de vragen van de eindgebruiker. Daarbij is de
kaart een ondersteunend middel.
* **Gebruik en conformeer aan standaarden en technologie van het web**.
* **Zorg ervoor dat in een projectteam voldoende kennis aanwezig is van communicatie, webtechnologie en geo-informatie**. Deze kennis is zelden gebundeld in één persoon.
* **Test op conformiteit aan (web)standaarden**. Dat kan met webbrowsers en online testtools.
Test vanaf het begin van het ontwikkelwerk en doe vroegtijdig een webrichtlijnen-toets. Test met
meerdere apparaten, op meerdere platformen.
* Onthoud dat de eindgebruiker meestal niet dezelfde kennis en ervaring heeft als de ontwikkelaar
en de specialist.

In de volgende hoofdstukken werken we deze principes en vuistregels verder uit.

**Let op**: Voor het publiceren van geo-informatie volgens de webrichtlijnen bestaat geen universeel
toepasbare aanpak. Daarvoor zijn er te veel verschillende onderwerpen, systemen, platformen en
gebruikers.
