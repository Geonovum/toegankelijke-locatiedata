## Handvatten

Presentatie van geo-informatie, locatie-invoer en kaartfunctionaliteit

Dit hoofdstuk biedt praktische oplossingsrichtingen om geo-informatie op een toegankelijke
manier in te zetten in de online communicatie en transacties tussen overheden en burgers en het
bedrijfsleven. Door de bijbehorende beslisboom te doorlopen wordt de keuze voor een specifieke
oplossingsrichting gemaakt. De vraaggerichte aanpak die in Hoofdstuk 3 is gepresenteerd vormt
hierbij de belangrijkste invalshoek voor het doorlopen van de beslisboom(In de eerste stap van
de beslisboom stel je vast wie de centrale bron of hoofdrolspeler in de uitwisseling van geo-
informatie is. Wil een organisatie enerzijds geografische informatie online presenteren of moet
een burger of bedrijf een geografische locatie invoeren om een transactie met een organisatie
uit te voeren.

![Beslisboom](media/beslisboom.png)

Beslisboom

In paragraaf 4.1 wordt ingegaan op de oplossingsrichtingen om als
organisatie geografische informatie te presenteren. In paragraaf 4.2 staat het invoeren van een geografische
locatie centraal. Ten slotte biedt paragraaf 4.3 een aantal handvatten om een interactieve kaart op een
toegankelijke manier aan te bieden. De paragrafen bevatten verwijzingen naar code voorbeelden. Alle
voorbeelden zijn online te vinden op de [Github pagina van Geonovum met Code voorbeelden Webrichtlijnen en
Geo-informatie, 2014](https://github.com/Geonovum/Webrichtlijnen-Geo).

### Geo-informatie presenteren
Nadat is vastgesteld, dat de organisatie, die geografische informatie online wil presenteren de hoofdrolspeler
is, is het van belang om de aard van geografische informatie te bepalen. Wat wil je presenteren?

In paragraaf 4.1.1 worden toegankelijke oplossingsrichtingen geboden voor afbeeldingen zoals luchtfoto's,
(historische) topografische kaarten, maar ook voor resultaten van modelanalyses zoals
geluidscontourkaarten. Naast statische afbeeldingen worden ook animaties gebruikt om ontwikkelingen over
ruimte en tijd te kunnen weergeven. In paragraaf 4.1.2 staan animaties centraal. In paragraaf 4.1.3 worden
toegankelijke oplossingsrichtingen geboden voor het presenteren van (een verzameling van) individuele
geografische objecten zoals locaties, trajecten, routes, regio's en gebieden.

#### Statische afbeeldingen
##### Kaarten ter illustratie

Sommige geo-informatie is alleen als een afbeelding beschikbaar en bevat het de primaire informatielaag.
Een voorbeeld is een gedigitaliseerde, (ingescande) [historische kaart](http://kaart.nijmegen.nl/historie/) ( (Historische Atlas Nijmegen, 2014).
In dat geval moet u een toegankelijk alternatief aanbieden. Maar het is ondoenlijk om de volledige inhoud
van zo’n kaart in een tekstvorm te gieten.

**Aanpak**
* Beschrijf het gebied dat is afgebeeld, wie de maker is en wanneer de kaart is gepubliceerd.
* Beschrijf de algemene boodschap of het ruimtelijke patroon van de kaart.
* Let op toegankelijke kaartnavigatie (paragraaf 4.3.1).
* (Let op toegankelijke cartografie (paragraaf 4.3.2).

De [Nationale Atlas Volksgezondheid](http://www.zorgatlas.nl/gezondheid-en-ziekte/ziekten-en-aandoeningen/infectieziekten/mazelen-2013/) past deze aanpak toe (Mazelen 2013-2014, 2014). De beschrijving
naast de kaart vertelt de boodschap die in kaart geografisch wordt gepresenteerd.

##### Wegenkaart, luchtfoto's en satellietbeelden: achtergrond ter oriëntatie
Interactieve kaartviewers gebruiken vaak een wegenkaart, luchtfoto of satellietbeeld als een van de
achtergronden waarop bezoekers allerlei locaties kunnen zien en aanklikken. De wegenkaart, luchtfoto of
satellietbeeld is _niet de primaire informatielaag_, maar fungeert slechts ter oriëntatie.

**Aanpak**

* Presenteer de locaties die bovenop de afbeeldingen zijn gepositioneerd wel op een toegankelijke manier (paragraaf 4.1.2).
* Let op toegankelijke kaartnavigatie (paragraaf 4.3.1).
* Let op toegankelijke cartografie (paragraaf 4.3.2). Hoewel de wegenkaart, luchtfoto of satellietbeeld niet de primaire informatielaag is, kan het de informatieoverdracht vergemakkelijken.

##### Metingen en modelresultaten

Sommige afbeeldingen bevatten onderliggende informatie die bijvoorbeeld door verschillende kleurcodes
worden gevisualiseerd. Voorbeelden van dergelijke kaarten zijn fijnstofconcentratie kaarten,
geluidscontourkaarten, weerkaarten, de Indicatieve Kaart Archeologische Waarden of het Actueel
Hoogtebestand Nederland. Iedere plek in zo'n afbeelding bevat een waarde van een meting of een
modelanalyse.

**Aanpak**
* Presenteer een webformulier, waar bezoekers een adres (van hun woning of bedrijfslocatie) kunnen invullen (paragraaf 4.2) en vervolgens de informatie op dat punt terugkrijgen.

Websites als weeronline.nl (Weeronline, 2014) en buienradar.nl (Buienradar, 2014) geven bijvoorbeeld niet
alleen een neerslagradar, maar ook een tekstuele indicatie of er neerslag gaat vallen op een bepaalde plaats,
wanneer ongeveer en hoeveel.

#### Animaties
Animaties zijn een krachtige en aantrekkelijke manier om veranderingen in ruimtelijke patronen te laten
zien. Dat geldt ook voor animaties met locatiegebonden gegevens. De televisieserie [Nederland van boven](http://www.vpro.nl/nederland-van-boven/alle-datavisualisaties.html)
(datavisualisaties Nederland van Boven, 2014) maakt bijvoorbeeld veel gebruik van animaties om bepaalde
verschijnselen inzichtelijk te maken. Vaak gaat het bij animaties om visualisatie van grote hoeveelheden
gegevens.

**Aanpak**

* Beschrijf de algemene boodschap of het ruimtelijke patroon van de kaart en de ontwikkeling door de tijd of een audiodescriptie. Hierover vindt u meer informatie in de webrichtlijnen (Webrichtlijnen versie 2 - alternatief voor op tijd gebaseerde media, 2014).
* Houd rekening met de richtlijnen voor genoeg tijd (paragraaf 2.3.2)
* Houd rekening met de richtlijnen voor het voorkomen van toevallen (paragraaf 2.3.3).

Een nadeel is dat u zo’n alternatieve beschrijving van tevoren moet meegeven. Dat is niet altijd mogelijk,
bijvoorbeeld als de gebruiker de animatie zelf op maat maakt (door eerst in te zoomen op een kaart en
daarna een animatie te genereren). Maar vaak is de onderliggende informatie wel beschikbaar; de animatie
wordt daar namelijk mee gemaakt. U kunt die onderliggende informatie dan ook tekstueel tonen. Bezoekers
kunnen bijvoorbeeld de bevolkingsontwikkeling per gemeente in Nederland per jaar als kaartanimatie
raadplegen. Presenteer bovendien een lijst met de gemeenten met een filter op jaar. Orden de gemeenten
alfabetisch. Bezoekers kunnen bovendien het eindjaar selecteren om zo de bevolkingsontwikkeling tussen
nu en het eindjaar te zien.

#### Objecten
Veel organisaties willen locaties die een vestigingsadres hebben online presenteren, zoals bijvoorbeeld de
vestigingen van de openbare bibliotheken, de wijkkantoren van de gemeente of tijdelijke wegopbrekingen.
Bedenk, dat bezoekers meestal niet geïnteresseerd zijn in de wegopbrekingen zelf, maar in een alternatieve
route, die de wegopbrekingen omzeilt!

Voorbeelden:

* Overzicht locaties ministeries via HTML en CSS:
  * [Code voor tonen locaties via HTML en CSS](https://github.com/Geonovum/Webrichtlijnen-Geo/tree/master/overzichtministeries-CSS) (Overzichtministeries-CSS, 2014)
  * [Werkend voorbeeld voor tonen locaties via HTML en CSS](https://rawgit.com/Geonovum/Webrichtlijnen-Geo/master/overzichtministeries-CSS/index.html) (Overzicht ministeries, 2014)
* Overzicht locaties ministeries via HTML lijst, data attributen en interactieve kaart:
  * [Code voor tonen locaties via HTML lijst, data attributen](https://github.com/Geonovum/Webrichtlijnen-Geo/tree/master/overzichtministeries-HTMAPL) (Overzichtministeries-HTMAPL, 2014)
  * [Werkend voorbeeld voor tonen locaties via HTML lijst, data attributen](https://rawgit.com/Geonovum/Webrichtlijnen-Geo/master/overzichtministeries-HTMAPL/index.html) (Overzicht ministeries (met HTMAPL), 2014)
* Openbare toiletten:
  * [Code voor tonen locaties uit gegevensbestand op een lijst en op een interactieve kaart via Javascript](https://github.com/Geonovum/Webrichtlijnen-Geo/blob/master/openbaretoiletten/toiletten.html) (Openbaretoiletten - toiletten.html, 2014)
  * [Werkend voorbeeld voor tonen locaties uit gegevensbestand op een lijst en op een interactieve kaart via Javascript](https://rawgit.com/Geonovum/Webrichtlijnen-Geo/master/openbaretoiletten/toiletten.html) (Voorbeeld Openbare toiletten Nijmegen - toegankelijke informatie en kaart, 2014)

Ontwikkelingen in de infrastructuur, de bereikbaarheid en doorstroming zijn thema's die zich door hun vaak
tijdelijke karakter voor lenen om online over te communiceren. Denk hierbij aan strooiroutes, de route van
de intocht van Sinterklaas, of de Staande Mastroute voor zeilen van Vlissingen tot Delfzijl. Bedenk, dat
bezoekers meestal niet zozeer geïnteresseerd zijn in de daadwerkelijke route van de strooiwagens bij
gladheid, maar in een route die zoveel mogelijk gebruik maakt van gestrooide wegvakken.

* Voorbeeld: Carnavalsoptocht uit een GeoJSON bestand
  * [Code voor route](https://github.com/Geonovum/Webrichtlijnen-Geo/tree/master/carnavalsoptocht) (carnavalsoptocht, 2014)
  * [Werkend voorbeeld voor route](https://rawgit.com/Geonovum/Webrichtlijnen-Geo/master/carnavalsoptocht/index.html) (Carnavalsoptocht, 2014)

Kaarten tonen vaak informatie over regio's zoals buurten, wijken, gemeenten, waterschappen of GGD-
regio's, die een duidelijke naam en begrenzing hebben. De tekstuele benaming ervan volstaat ('Het is
vandaag 18 graden en zonnig op de Waddeneilanden) óf een simpel ja/nee-antwoord op de gebruikersvraag
('Ja, u mag dit perceel verbouwen, want het valt net buiten het UNESCO Werelderfgoed gebied'). De
ruimtelijke analyse wordt door een online GIS-systeem uitgevoerd, zodat de bezoekers niet zelf de
interpretatie uitvoeren.

* Voorbeeld: Provinciegrenzen met daaraan gekoppelde gegevens
  * [Code voor provinciegrenzen met daaraan gekoppelde gegevens via een HTML areamap](https://github.com/Geonovum/Webrichtlijnen-Geo/tree/master/nederland-areamap) (Nederland-areamap, 2014)
  * [Werkend voorbeeld voor provinciegrenzen met daaraan gekoppelde gegevens via een HTML areamap](https://rawgit.com/Geonovum/Webrichtlijnen-Geo/master/nederland-areamap/index.html) (Nederland, 2014)

* Voorbeeld: Natura2000, antwoorden of een locatie in een bepaald gebied valt of niet (tekstueel
beantwoorden)
  * [Code voor antwoorden of een locatie in een bepaald gebied valt of niet (tekstueel beantwoorden geografische vraag)](https://github.com/Geonovum/Webrichtlijnen-Geo/tree/master/natura2000) (Natura2000, 2014)


**Aanpak**
* Tot 10 locaties, routes of gebieden: presenteer een lijst
* Meer dan 10: filter de lijst
* Gedeelten van infrastructuur: geef dan aan tussen welke kruisingen (bruggen) of ter hoogte van welk adres wordt begonnen of gestopt
* Sorteer de lijst alfabetisch op naam, niet geografisch
* Een kaart met de locaties, routes of regio's kan ter oriëntatie worden toegevoegd.

##### Objecten zonder adres
Niet alle objecten hebben een duidelijk vestigingsadres. Denk bijvoorbeeld aan oplaadpunten voor elektrisch
rijden, de hondenuitlaatstroken in uw gemeente of de verschillende tariefzones voor betaald parkeren.
Bedenk, dat deze objecten als je ter plaatse bent, markant genoeg zijn, zodat deze objecten in de meeste
gevallen vanaf het dichtstbijzijnde adres, straat of gebied (bijvoorbeeld in een park) te vinden is. Een kaart
met de exacte locaties kan als extra informatie worden toegevoegd.

**Aanpak**
* De afdeling Geo-informatie koppelt de objecten vooraf aan de dichtstbijzijnde adressen, straatnamen of veldnamen
* Bezoekers gebruiken het adres, straatnaam, wegnummer of veldnaam als zoekingang

##### Sorteren, groeperen en filteren
Sorteren, groeperen en filteren zijn handige manieren om lange lijsten met veel zoekresultaten beter
hanteerbaar te maken. Een sortering moet logisch zijn voor de gebruiker. Sorteer bijvoorbeeld eerst op
plaatsnaam en dan op straatnaam. Komt een plaatsnaam meerdere keren voor? Geef dan ook duidelijk de
gemeente en/of provincie aan. Bijvoorbeeld de plaats Hengelo, gemeente Bronckhorst, provincie Gelderland
en de plaats Hengelo, gemeente Hengelo, provincie Overijssel.

Als het om een grote lijst gaat, is het verstandig om niet alleen te sorteren, maar om de gegevens ook te
groeperen, al dan niet op aparte pagina's. Kies dan ook weer een indeling die logisch is voor de gebruiker.
Gegevens die zich lenen voor een groepering zijn bijvoorbeeld statistische gegevens per woonplaats of
inbraakcijfers per wijk (Hoeveel wordt er ingebroken in mijn wijk?). Gebruik hiervoor geen organisatie-
specifieke indelingen (bijvoorbeeld op veiligheidsregio of werkdistrict), maar administratieve indelingen die
logisch en bekend zijn voor de gebruiker (wijk, woonplaats, gemeente, provincie).

De gebruiker kan het aantal zoekresultaten verkleinen door ze te filteren. Bied dus filtermogelijkheden aan
(bijvoorbeeld met een pull down menu of met radio buttons) en kies een filtering die logisch is voor de
gebruiker, bijvoorbeeld op categorieën of op tijd. Een gebruiker wil bijvoorbeeld weten waar de afvalpunten
zijn binnen zijn gemeente. Het is dan zinvol om hem te laten filteren op type afvalpunt, zoals locaties waar
hij bruin glas, klein chemisch afval of puin kwijt kan.

**Aanpak**
* Sorteer de lijst alfabetisch, niet geografisch
* Gebruik duidelijk herkenbare namen: maak woonplaatsnamen en gemeentenamen uniek en gebruik geen organisatie-specifieke indelingen
* Filter op eigenschappen van de locaties

Voor het sorteren en filteren is ruimtelijke functionaliteit dus niet altijd nodig. Desalniettemin is het handig
om een lijst op afstand te sorteren: van dichtbij naar veraf. De gebruiker moet hiervoor wel zijn locatie
opgeven (zie paragraaf 4.2). Filteren op locatie (bijvoorbeeld: Wat is het dichtstbijzijnde station?) kan ook:
dat kunt u doen met geocoderen en een zoekopdracht.

> Diverse websites maken gebruik van ruimtelijk sorteren. Een voorbeeld vindt u de website [supermarktindebuurt.nl](http://www.supermarktindebuurt.nl/) (Supermarkt in de buurt, 2014).

##### Pagina met locatiespecifieke informatie
Geef informatie over de afzonderlijke objecten die in een lijst worden gepresenteerd en ter oriëntatie op een
kaart worden getoond op een aparte pagina, waarop één van de afzonderlijke objecten centraal staat. Een
goed voorbeeld is de halte-informatie op 9292OV: [http://9292.nl/zaandijk/bushalte-guisweg-zaanse-schans](http://9292.nl/zaandijk/bushalte-guisweg-zaanse-schans)). Hiermee vergroot u niet alleen het gebruiksgemak en toegankelijkheid van de informatie, maar
vergroot u bovendien de vindbaarheid van de informatie door zoekmachines.

### Invoer van locatie
Het zoeken van een locatie via een adres of plaatsnaam is vaak belangrijk. Deze manier van locaties zoeken
heet ook wel geocoding. Door Google Maps zijn gebruikers gewend dat dit op een slimme manier gebeurt,
rekening houdend met spelfouten en alternatieve schrijfwijzen. Online kaartplatformen bieden (via hun
API's) geocoding aan. PDOK heeft een geocoder die gebruik maakt van de Basisregistratie Adressen en
gebouwen (BAG Geocodeerservice, 2014). Deze geocoder kan ook met alternatieve schrijfwijzen omgaan
en suggesties teruggeven bij spelfouten. Met geocoderen kunt u dus via tekstuele invoer de locatie bepalen
waarin de gebruiker geïnteresseerd is.

De vraag: ‘Wat is waar?’ is in twee stappen tekstueel te beantwoorden met geocoderen:

1. **Bepaal het punt van interesse van de gebruiker met een invoerveld en geocoderen.** Gebruik het liefst een zoekveld waarmee de gebruiker vrij kan zoeken. Let erop dat de gebruiker geen exacte zoekterm hoeft in te voeren: suggereer voor ‘Den Haag’ bijvoorbeeld ook ‘’s-Gravenhage’. Eventueel kan de gebruiker een straal opgeven om het zoekgebied te beperken. Of voeg een aanvullende filtermogelijkheid toe. Soms is een locatie niet goed tekstueel te beschrijven voor invoer.
1. Voer met de gevonden locatie een ruimtelijke zoekopdracht uit op de punt/lijn/vlakinformatie. Bijvoorbeeld: zoek de dichtstbijzijnde punten, zoek alle informatie in een bepaalde straal rondom een locatie, zoek de vlakken waar de invoerlocatie in valt of bepaal de afstanden tot bepaalde lijnen of vlakken. De zoekresultaten bevatten vrijwel altijd meer informatie dan de geometrie alleen. Dat is logisch: de geometrie hoort bij een object dat meer informatie bevat. Vaak is dit informatie die de gebruiker ook interessant vindt.

In deze tweetrapsraket gebruikt u de geo-informatie _in de onderliggende logica en zoekmethode_, en niet (alleen) in de presentatie.

Een kleine kanttekening: er zijn natuurlijk nog meer geschikte zoekingangen dan een locatie: bijvoorbeeld
tijd of thema. De exacte adreslocatie van de gebruiker als invoerparameter is niet altijd nodig. Soms sluit
bijvoorbeeld het aggregatieniveau van een administratieve indeling (een buurt, wijk of woonplaats) beter
aan bij de vraag van de gebruiker.

**Aanpak**
1. Presenteer een webformulier, waar bezoekers het vestigingsadres (van hun woning of bedrijfslocatie) invullen.
1. Met behulp van een geocodeerservice wordt vervolgens de locatie bij het adres gezocht
1. De meest voorkomende meetwaarde of modelwaarde op de gevonden locatie wordt als tekst
wordt gepresenteerd.

* Voorbeeld: Natura2000 gebied
  - [Code voor antwoorden of een locatie in een bepaald gebied valt of niet (tekstueel beantwoorden)](https://github.com/Geonovum/Webrichtlijnen-Geo/tree/master/natura2000)

Indien een adres niet voldoende is voor een bepaalde toepassing, geef dan een extra invoerveld in het
webformulier, waar bezoekers de locatie nader kunnen toelichten. Omdat gebruikers steeds meer mobiel uw
website benaderen en ter plaatse direct een melding willen doen, kunt u gebruikers ook vragen, of de locatie
van de smartphone gebruikt mag worden. Een kaart kan hierbij goed helpen ter bevestiging van het adres,
dat bezoekers hebben ingevuld. Als extra functionaliteit kunnen bezoekers de locatie-indicator verslepen om de locatie nog preciezer aan te duiden. Door daarnaast gebruik te maken van de contactgegevens die
bezoekers hebben ingevuld, kan alsnog meer informatie over de locatie worden achterhaald mocht de locatie
onvoldoende duidelijk zijn.

**Aanpak**
* Extra invoerveld voor locatie-omschrijving
* Vraag toegang tot locatie van smartphone
* Locatie onduidelijk? Gebruik contactgegevens uit webformulier!

### Generieke kaartfunctionaliteit
Vaak heeft een kaart toegevoegde waarde bij de presentatie van zoekresultaten. Maar u kunt veel
toegankelijkheidsproblemen voorkomen door eerst de gebruikersvraag (tekstueel) te beantwoorden en dan
pas aandacht aan de kaart te besteden.

De kaart kan dan op verschillende manieren een goede aanvulling zijn op de presentatie van zoekresultaten:
1. **Statisch.** De kaart is dan een extra presentatiemiddel voor de informatie [(Alternatieve tekst: grafieken en plattegronden, 2014)](http://www.webrichtlijnen.nl/aan-de-slag/alternatieve-grafieken-plattegronden#plattegronden). De meeste online kaartplatformen kunnen zo'n statische kaart eenvoudig genereren. Ook met bepaalde webservices (bijvoorbeeld een Web Map Service) kunt u een relatief simpel kaartje als afbeelding opvragen.
1. **Afbeelding met beperkte functionaliteit.** Een lijst met zoekresultaten kunt u vaak afbeelden op een 'klikbare' kaart, bijvoorbeeld met HTML en CSS. Waterschap Zuiderzeeland beeldt zo informatie over projecten af op een statische kaart.
1. **Een interactieve kaart, met in/uitzoomen**, verschuiven en selectie/filtering van gegevens via de kaart. Veel gebruikers vinden dit een aantrekkelijke manier van presenteren. Zij kunnen zo'n kaart vaak ook intuïtief goed bedienen. De gebruiker filtert zelf de gegevens door in- en uit te zoomen, of door de kaart te verschuiven. De resultaten worden dan steeds aangepast aan het zichtbare gebied op de kaart. Dit kan handig zijn als meerdere resultaten dicht bij elkaar liggen. Een voorbeeld van deze aanpak is de publicatie van lokale bekendmakingen op Overheid.nl (Voorbeeld 23 – Overheid.nl – Bekendmakingen).

#### Pannen en zoomen
De kaart verschuiven (pannen) en verschalen (zoomen) zijn de basishandelingen bij een interactieve kaart.
Naast de gebruikelijke buttons in de interface, de muisbewegingen en het scroll-wheel is het voor de
toegankelijkheid nodig om te zorgen voor alternatieven. De basishandelingen moeten ook met het
toetsenbord kunnen worden uitgevoerd. Daarnaast is het van belang om te zorgen, dat deze
basishandelingen ook kunnen worden uitgevoerd op een tablet of smartphone door middel van touch en
swipe gestures.

#### Cartografie
In deze paragraaf worden kleurgebruik en contrast in relatie tot webrichtlijnen en geo-informatie toegepast.

##### Kleurgebruik
Door kaarten op een toegankelijke manier te ontwerpen kunnen gebruikers toegang krijgen tot die geo-
informatie die in de kaart wordt overgebracht door kleurverschillen. Als de informatie wordt overgebracht
door kleurverschillen in een kaart, dan wordt die informatie mogelijk niet gezien door gebruikers met
kleurenzwakte. In dit geval zorgt het aanbieden van de informatie die door kleur wordt overgebracht door
middel van een andere visueel medium ervoor dat gebruikers die geen kleuren kunnen zien evengoed de
informatie kunnen waarnemen.

Sommige gebruikers hebben echter moeilijkheden met kleurperceptie. Veel mensen met gedeeltelijk zicht
kunnen slechts beperkt kleur zien en veel oudere gebruikers zien kleuren niet goed. Bovendien krijgen
mensen die tekst-, beperkte kleuren- of monochroom schermen en browsers gebruiken geen toegang tot
informatie die alleen in kleur wordt gepresenteerd. Dit zou het gebruik van kleur in een kaart, of
kleurcodering, niet moeten ontmoedigen, als ze aanvullend zijn op andere visuele aanwijzingen.

**Aanpak**
* Garandeer dat informatie die door kleurverschillen wordt overgebracht ook beschikbaar is in tekst
* Gebruik zowel kleur als patroon

##### Contrast
De visuele weergave van tekst en afbeeldingen van tekst heeft een contrastverhouding van ten minste 4,5:1.
Dit succescriterium gaat in eerste instantie over het contrast tussen voorgrondkleuren en
achtergrondkleuren op een pagina, maar is ook toepasbaar op kaarten. Met voorgrondkleuren en
achtergrondkleuren bedoelen we bijvoorbeeld een zwarte letter op een witte achtergrond. Doordat deze
kleuren een groot contrast hebben is dit voor iedereen goed leesbaar. Een lichtgrijze letter op een witte
achtergrond heeft een veel lager contrast. Een lager contrast kan beperkingen opleveren voor slechtzienden
en kleurenblinden, maar ook voor gebruikers op een computer met een ouder beeldscherm. Oudere
beeldschermen zijn over het algemeen slechter in het weergeven van kleur. Een mogelijk gevolg is dan dat
lichtgrijze tekst of gebieden in de kaart helemaal niet meer zichtbaar zijn.

Je kunt de contrastwaarde zelf berekenen met behulp van een contrastwaarde hulpmiddel. De simpelste
versie is [contrast ratio op Github](http://leaverou.github.com/contrast-ratio/) (Contrast ratio, 2014). In dit hulpmiddel kun je twee kleuren opgeven. Je krijgt dan direct de contrastwaarde te zien.

#### Download
Bied de geografische gegevens als download service aan. Uw huidige online GIS-viewer is erg moeilijk 1-
op-1 en voor 100% toegankelijk te maken. Een vergelijkbare ervaring en rijkdom aan functionaliteit
toegankelijk aanbieden is te kostbaar. Daarnaast kan uw organisatie nooit anticiperen op alle ruimtelijke
vragen van bezoekers. Door de geografische gegevens als download aan te bieden kunnen bezoekers zelf
de gegevens analyseren, bevragen en vormgeven.
